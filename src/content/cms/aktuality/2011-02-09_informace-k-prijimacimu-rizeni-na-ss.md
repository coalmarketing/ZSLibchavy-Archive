---
title: Informace k přijímacímu řízení na SŠ
post_id: '473'
date: '2011-02-09T00:00:00.000Z'
author: ZŠ &amp; MŠ Libchavy
section:
  - Škola
images: []
tags:
- aktuality
---

**Přijímací zkoušky na střední školy: Informace bude mít každý**

 

Pardubice (20. 1. 2011) – **Pardubický kraj dnes spouští speciální infolinku, e-mailovou adresu a informační web k  přijímacím zkouškám na střední školy. Žákům základních škol i jejich rodičům tak chce zprostředkovat maximální množství informací a usnadnit jim orientaci ve výběru vhodného středoškolského studia. **

** **

Infolinka s telefonním číslem 466 026 888 bude zájemcům o informace týkající se přijímacích zkoušek k dispozici denně od 8 do 14 hodin. Možné je využít i speciální e-mailovou adresu [prijimacky@pardubickykraj.cz](mailto:prijimacky@pardubickykraj.cz) a v ucelené podobě jsou informace rovněž k dispozici na krajských internetových stránkách [www.pardubickykraj.cz](http://www.pardubickykraj.cz/) pod bannerem umístěným hned na úvodní straně.

_ _

_„Na zřízené infolince bude žákům i jejich rodičům odpovídat odborně vyškolená pracovnice krajského úřadu. Vodítkem pro výběr školy by měla být i speciální samolepka. Půjde o jakýsi punc kvality pro školy, které budou přijímat žáky na základě přijímacích zkoušek. A rodiče by měli svým dětem pomoci zvolit právě takové školy, na kterých získají dobré vzdělání,“_ uvedl k nejnovější aktivitě kraje v oblasti školství hejtman Radko Martínek.

 

Doporučení Pardubického kraje přijímat žáky do prvních ročníků maturitních oborů ve školním roce 2011 – 2012 na základě přijímacích zkoušek přijalo kladně 52 z celkového počtu 54 středních škol. Informaci o přijímacích zkouškách, včetně stanovení kritérií, vyhlásí ředitelé jednotlivých škol nejpozději 31. ledna 2011.

_ _

_„Testy přijímacích zkoušek jsou sestavovány z  běžné látky probírané na základních školách. Deváťáci se tedy nemusí ničeho obávat. Kdo se ve škole řádně připravuje, zvládne přijímačky bez problémů,“_ uklidňuje adepty středoškolského studia Jana Pernicová, krajská radní zodpovědná za oblast školství.

 

V prvním kole přijímacího řízení budou ve všech středních školách zřizovaných Pardubickým krajem probíhat přijímací zkoušky ve třech termínech - 26. 4., 27. 4\. a  28. 4. 2011, přičemž uchazeč má právo vykonat maximálně tolik testů, kolik podal přihlášek. Výsledky jednotlivých testů z prvního kola přijímacího řízení nebudou v rámci prvního kola přenosné. V případě, že uchazeč uplatní ve druhém kole své certifikátem ověřené výsledky z testů vykonaných v prvním kole přijímacího řízení, ředitelé škol tyto výsledky zohlední. Výsledky přijímacího řízení se stanovují dle hranice dosažených bodů.
