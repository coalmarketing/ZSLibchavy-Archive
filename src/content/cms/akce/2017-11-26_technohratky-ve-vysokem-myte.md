---
title: Technohrátky ve Vysokém Mýtě
post_id: '6352'
date: '2017-11-26T19:12:38.000Z'
author: Mgr.Zuzana Novotná
section: Škola
images:
- url: https://zslibchavycz.b-cdn.net/wp/1-1.jpg
- url: https://zslibchavycz.b-cdn.net/wp/1a.jpg
- url: https://zslibchavycz.b-cdn.net/wp/2.jpg
- url: https://zslibchavycz.b-cdn.net/wp/3.jpg
tags:
- akce
---

Tak jako každý rok se i letos zúčastnili vybraní žáci naší školy projektu „Technohrátky“. Jedná se o akci podporovanou Pardubickým krajem, jejímž cílem je propagace technických oborů vybraných středních škol. Šestnáct chlapců z osmé třídy proto ve středu 22. listopadu navštívilo Vyšší odbornou školu stavební a Střední školu stavební Vysoké Mýto, kde se konalo poslední zastavení Technohrátek v tomto roce. Ve vysokomýtské „vodárně“, jak se tamní škole se 120 let dlouhou a bohatou historií přezdívá, měli možnost blíže poznat učební obory instalatér, truhlář, zedník stejně jako maturitní obory pozemní stavitelství – architektura, dopravní stavitelství a vodohospodářské stavby. Po úvodním přivítání v Šemberově divadle se Technohrátky rozběhly v rychlém tempu. Chlapci procházeli jednotlivá stanoviště v dílnách i učebnách a plnili zadané a mnohdy zajímavé úkoly. Museli zapojovat nejen hlavu a logické myšlení, ale také prokázat manuální zručnost. Vyzkoušeli si, jaké to je postavit cihlový pilíř, rozetřít maltu nebo polyfúzně svařovat plastové trubky. Domů si pak na památku dovezli vlastnoručně vyrobený dřevěný tácek pod hrníček. Připravené aktivity je velmi zaujaly. Nadšení u nich vzbudila návštěva hydrotechnické laboratoře, kde v tzv. „vodním baru“ ochutnávali a rozeznávali destilovanou, kohoutkovou a balenou vodu – na ty odvážnější čekala také Vincentka. Ve vodním korytu na modelové situaci pak například viděli, jak se chová převržená loďka s panáčkem ve vodním válci pod jezem. Jejich průvodci z řad studentů a učitelů jim také předali mnohé zajímavé poznatky z jednotlivých oborů. Své nově nabyté znalosti nakonec mohli žáci zúročit ve vědomostním kvízu „Hej Ty, víš to?“, kde v silné konkurenci skončili na sedmém místě. Věřím, že návštěvu vysokomýtské střední školy budou hodnotit jako smysluplně prožitý den a některým z nich pomůže při výběru budoucí profese. Lucie Lamačová 
