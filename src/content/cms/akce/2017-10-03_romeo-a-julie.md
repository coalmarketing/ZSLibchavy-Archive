---
title: Romeo a Julie
post_id: '3524'
date: '2017-10-03T15:49:56.000Z'
author: Ing.Lenka Řehounková
section:
  - Škola
images: []
tags:
- akce
---

Již potřetí k nám zavítalo hradecké Divadlo jednoho herce, tentokrát se zpracováním klasické hry Williama Shakespeara Romeo a Julie. Vtipnou a přístupnou formou byl žákům přehrán slavný příběh nenaplněné lásky mladých milenců z města Verony, který má společenský přesah i do dnešní doby. V příběhu herec ztělesňoval postavu Truhláře – vypravěče příběhu. Ostatní postavy dramatu vznikly z předmětů, které běžně naleznete na ponku truhlářské a řezbářské dílny: nebozezy, hoblík, sekera, štětka, atd… Těm všem inscenátor dokázal vdechnout život, přičemž tyto předměty byly jak sebou samými, tak dramatickými osobami. Také výprava vznikla z toho, co je v dílně po ruce. Příběh milenců a příběh věcí ožil v jednotě obsahu a tématu, neboť nástroje truhláře jsou ostré, zraňující a při nevhodném použití dokonce smrtící. Aby vynikl vyhrocený konflikt mezi láskou a nenávistí, mezi schopností se dotknout a obejmout nebo se jen bodat a sekat, vyrobí si truhlář loutky Romea a Julie: Tím se stanou znakem lidství v jeho tělesné i duchovní podstatě, a ne jeho pouhými vnějšími projevy jako ostatní postavy.  
