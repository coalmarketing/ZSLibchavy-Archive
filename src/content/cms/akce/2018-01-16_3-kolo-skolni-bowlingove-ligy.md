---
title: 3.kolo Školní bowlingové ligy
post_id: '7793'
date: '2018-01-16T22:30:18.000Z'
author: PaedDr.Hana Šťovíčková
section:
  - Škola
images:
- url: https://zslibchavycz.b-cdn.net/wp/004-4.jpg
- url: https://zslibchavycz.b-cdn.net/wp/006-4.jpg
- url: https://zslibchavycz.b-cdn.net/wp/007-4.jpg
- url: https://zslibchavycz.b-cdn.net/wp/008-4.jpg
- url: https://zslibchavycz.b-cdn.net/wp/010-4.jpg
- url: https://zslibchavycz.b-cdn.net/wp/012-4.jpg
- url: https://zslibchavycz.b-cdn.net/wp/014-1.jpg
- url: https://zslibchavycz.b-cdn.net/wp/015-1.jpg
- url: https://zslibchavycz.b-cdn.net/wp/018-2.jpg
- url: https://zslibchavycz.b-cdn.net/wp/019-2.jpg
- url: https://zslibchavycz.b-cdn.net/wp/021-2.jpg
- url: https://zslibchavycz.b-cdn.net/wp/022-2-2.jpg
tags:
- akce
---

**Libchavy** jsou velkou obcí a žijí v ní stateční lidé. Osm z nich reprezentuje svou obec v **__Ústecké školní bowlingové lize__** v družstvu nazvaném **Černá síla**. V ligové tabulce jsou na **čtvrtém místě** , čili uprostřed, což je statečné asi průměrně. Jejich statečnost se projevila tím, že pokud se potvrdí, že v lize nehodlají pokračovat hráči ZSBCUO, kteří již dvakrát nepřišli a jsou tím pádem poslední, dokáží je nahradit. Absentéři mají sedmibodovou ztrátu na Velký koule, šestý tým tabulky. Ti poprvé přišli ve třech hráčích, což oslavili prvním ligovým vítězstvím. Ostřílený Marek Sedláček a dnes prudce se lepšící Pepa Mihulka byli doplnění Matějem Ešpandrem a byl to koncert. Na páté místo jim chybí maličko, třináct bodů, teď tam jsou Bowlaři. Ti získali v tomto kole deset bodů (Velký koule čtyři), čímž snížili o bod náskok **Černé síly**. Na fotce vidíte skoro všechny dívky Černé síly, které jsou připraveny provést zmíněný statečný čin. Nenechte se zmást nuzným oblečením, to se prý teď nosí. Chlapcům, kteří odehráli tentokrát dva ze tří zápasů, jsem slíbil, že když dívkám povolí hostování, mohou je i nadále po bowlingu doprovodit domů. Na třetím místě je po prvním kole vedoucí **Dynamo Hylváty**. To tentokrát nadělalo dvanáct bodů, což je druhý nejvyšší bodový zisk a to spáchali **Hylvátští kluci** dobrý skutek, když rupli již zmíněný zápas s Velkými koulemi. **Plnoletí** byli tentokrát nejlepší, ovšem stále to stačí jen na druhé místo. Jsou na nich vidět kuželkářské zkušenosti, ale **For Fun** je družstvo se zkušenostmi bowlingovými a to se počítá. Vedou s náskokem tří bodů a mohl to být mnohem vyšší náskok. Já totiž napsal Plnoletým, jejich soupeřům z poslední hry, výsledky družstva na sousední dráze. V tom případě by Forfani vyhráli 4 : 1. To se kupodivu Plnoletým nelíbilo, takže jsem to musel opravit a byl z toho opačný výsledek. Ale nebojte, příště, což bude **_25\. února_** , si na to budu dávat pozor. Již se mi hlásí asistenti, že prý mi s tím radši pomohou. Za což předem děkuje **Zdeněk Barvínek.**
