---
title: Distanční výuka ve třetí třídě 5. 3.
post_id: '53396'
date: '2021-03-05T17:35:43.000Z'
author: Mgr.Eva Adamcová
section: Škola
images:
- url: https://zslibchavycz.b-cdn.net/wp/Deskovky-3.-3..png
- url: https://zslibchavycz.b-cdn.net/wp/Doucovani-2.-3.-konec.png
- url: https://zslibchavycz.b-cdn.net/wp/Eliska-7.jpg
- url: https://zslibchavycz.b-cdn.net/wp/Eliska1.jpg
- url: https://zslibchavycz.b-cdn.net/wp/Jarousek1-4.jpg
- url: https://zslibchavycz.b-cdn.net/wp/Natalka-14.jpg
- url: https://zslibchavycz.b-cdn.net/wp/Verunka-L-10.jpg
tags:
- akce
---

Žáci třetí třídy mají za sebou další týden distanční výuky plný pilné a pečlivé domácí práce. V průběhu pravidelných online hodin se opět věnovali procvičování a fixaci výukové látky z hlavních vyučovacích předmětů - českého jazyka, matematiky a anglického jazyka. Pomocí online aplikací si upevňovali své dosavadní znalosti vyjmenovaných slov a orientaci v počtech v oboru do 100. V geometricky zaměřené látce si trénovali dovednost přesné manipulace s pravítkem a měření a porovnávání úseček. Nechyběly ani převody jednotek délky, které jsou s tímto učivem úzce spojené. V týdenním plánu učiva se opět našlo místo i pro pravidelné čtení knihy a ve slohovém učivu jsme se podívali na popis změn v jarní přírodě. V prvouce se třeťáčci věnovali lidským výtvorům. Seznamovali se s pojmy "přírodnina", "surovina" a "výrobek" a zhlédli výuková videa představující výrobu a recyklaci plastů, papíru a skla. I v tomto týdnu jsme se setkali s žáky, kteří navštěvují pravidelné online doučování a online Klub zábavné logiky a deskových her. Třeťáčci, moc vám všem děkuji za aktivní a pečlivý přístup k distanční výuce. Vážení rodiče, vám všem patří velký dík za pomoc s organizací výuky na dálku. Eva Adamcová a kolektiv žáků 3. třídy 
