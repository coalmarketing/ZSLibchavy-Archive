---
title: Jubilanta Tobiáše Vacka TECHNOhrátky přesvědčily
post_id: '10356'
date: '2018-04-22T18:14:00.000Z'
author: PaedDr.Hana Šťovíčková
section: Škola
images:
- url: https://zslibchavycz.b-cdn.net/wp/002-3.jpg
- url: https://zslibchavycz.b-cdn.net/wp/003-1-2.jpg
- url: https://zslibchavycz.b-cdn.net/wp/008-6.jpg
- url: https://zslibchavycz.b-cdn.net/wp/021-6.jpg
tags:
- akce
---

Ve **Vyšší odborné škole a Střední škole technické Česká Třebová** přivítaly TECHNOhrátky 9000. jubilanta, kterým se stal třináctiletý **Tobiáš Vacek,** žák 7. třídy **ZŠ a MŠ Libchavy.** Při slavnostním zahájení akce, kde dostal řadu dárků, byl ještě přesvědčený, že za dva roky zamíří na gymnázium. Když s ním organizátoři TECHNOhrátek mluvili na konci akce, bylo rázem všechno jinak! **Tobiáši, při slavnostním zahájení TECHNOhrátek v České Třebové jsi říkal, že tě to táhne na gymnázium. Zaujalo tě něco ve zdejší škole natolik, že bys přemýšlel o změně názoru?** Musím přiznat, že je to tak. Zaujaly mě hned dvě věci – jednak robotika, a pak také elektrotechnika. Pomocí programovacího jazyka scratch jsme rozpohybovali robota, který pak dokázal objet slalom. Stanoviště elektrikářů mě taky moc bavilo, byla tam spousta činností, které jsme si mohli zkusit. **Máš nějakého řemeslníka v rodině? Nebo třeba nějakého kamaráda, který se dal na technický obor?** To nemáme, ale strejda je programátor, takže asi odtud mám blízko k robotům a informačním technologiím. Už jsem si doma zkoušel programovat a pokračuju v tom. **Co všechno už s programováním dokážeš?** Zkoušel jsem nějaké věci v programovacím jazyku C Sharp, ale strejda mi to rozmluvil a doporučil mi jiný programovací jazyk. V tom jsem zatím na začátku, a ještě si nejsem moc jistý. Mám před sebou spoustu práce, když se ho chci naučit pořádně používat! **Když máš blízko k počítačům, víš, že se v České Třebové bude otvírat další obor zaměřený na informační technologie, konkrétně na internet věcí?** Tak to zní taky zajímavě, určitě o všem popřemýšlím. Než jsem byl na TECHNOhrátkách v České Třebové, tak jsem chtěl být doktor, ale teď už si nejsem tak jistý. Zdejší obory by mě moc bavily. Každopádně jsem po akci změnil názor a dám si do České Třebové určitě přihlášku. Publikovala [Michaela Kratochvílová](http://www.klickevzdelani.cz/Ve%C5%99ejnost/TECHNOhr%C3%A1tky/articleType/AuthorView/authorID/5431)
