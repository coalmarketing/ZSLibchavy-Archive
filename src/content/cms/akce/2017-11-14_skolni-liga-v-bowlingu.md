---
title: Školní liga v bowlingu
post_id: '4745'
date: '2017-11-14T21:32:33.000Z'
author: PaedDr.Hana Šťovíčková
section: Škola
images:
- url: https://zslibchavycz.b-cdn.net/wp/025-1-3.jpg
- url: https://zslibchavycz.b-cdn.net/wp/026-1-3.jpg
- url: https://zslibchavycz.b-cdn.net/wp/028-11.jpg
- url: https://zslibchavycz.b-cdn.net/wp/029-10.jpg
- url: https://zslibchavycz.b-cdn.net/wp/032-8.jpg
tags:
- akce
---

_Nová soutěž družstev v bowlingu -**_Školní liga_** \- má za sebou první hrací den. Komentář k nedělnímu turnaji napsal organizátor této soutěže pan Zdeněk Barvínek a nezapomeňte, libchavští bowlingáři, 17. prosince 2017 hrajeme podruhé!_   **_Začátky mohou být těžké_** , důležitější jsou samozřejmě konce. To platí i pro Školní ligu v Ústí nad Orlicí a skvělé družstvo, zvané „**Velký koule** “. Na soupisce je pět hráčů, přišli ale jenom dva. Získali dva body (každý jeden) a jsou nejen na fotce, ale i na posledním místě tabulky. O dva body víc získalo družstvo s přehledným názvem **ZSBCUO**. Mít tato škola družstva dvě, bylo by na konci ještě A či B. Jedná se o ZŠ Bratří Čapku, která má družstva dokonce tři, jsou ale skryta za různými názvy, o dvou z nich jsem právě napsal. Třetí od konce jsou **Bowlaři** , což jsou kluci z Komendy. Jsou nejlepší ze skupiny „chvost“ a jsou pět bodů za skupinou „střed“. Ta má dva účastníky, kteří mají shodně po deseti bodech. Horší skóre májí reprezentanti z Libchav, hrající jako **Černá síla**. Jejich síla spočívá v tom, že přišli ve velkém počtu a taky v tom, že hráli jedno utkání bez soupeře (což v sedmi družstvech jinak nejde), takže tam získali pět bodů zdarma. **Plnoletí** jsou pedagogové, kterých se sešlo víc, než jsem čekal, takže nebudou mít potíže se sestavou. Mají deset bodů, druhé nejlepší skóre, a vzali jediný bod družstvu s krásným českým názvem **For Fun**. To jsou svým způsobem bowlingoví profesionálové. Já vím, profesionál je člověk, který si danou činností vydělává, ale oni mají v sestavě dva hráče z nejvyšší juniorské soutěže družstev. Jeden z nich je na druhém obrázku, je to Dan Seidl. Fotil jsem ho proto, že hodil v první hře 199 (i když sliboval 200) což byl nejvyšší nához kola. Forfani mají čtrnáct bodů a jsou o jediný bod za vedoucím družstvem tabulky, což je **Dynamo Hylváty**. Coby Hylvátský rodák jsem na to samozřejmě pyšný a radost z toho mám i proto, že na čele tabulky se dají čekat velké boje. V tabulce jednotlivců je první zástupce For Fanu, druhý je Plnoletý a třetí místo patří Dynamu. Aby to bylo hodně pestré, tak na čtvrtém místě je nejlepší dívka. Druhý hrací den je za pět týdnů, konkrétně 17. prosince. Snad už nikdo ve dvou hrát nebude a ti, co jsou zatím na chvostu tabulky, si zatrénují, takže příště budou hrát mnohem líp, až výborně. ZB  
